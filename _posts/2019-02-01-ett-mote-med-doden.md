---
layout: post
title: Ett möte med döden
---

En hand lades på min axel.

"Kom, det är dags."

"Men jag är inte färdig."

"Det blir du aldrig."

Stilla tårar trängde fram.

"Det är så mycket jag inte hunnit. Så mycket glädje jag inte
upplevt. Så mycket kärlek jag inte fått och gett. Så många
människor jag inte mött och så många tårar jag inte fällt. Så
mycket liv jag inte levt."

Handen på min axel smekte mig ömt.

"Så, sörj det liv du mister. Men fäll främst tårar av tacksamhet.
För all den glädje du ändå upplevt. För all den kärlek du ändå
fått och gett. För allt det liv du ändå levt. Du har fått se berg
och skogar. Du har fått skriva. Du har fått sjunga. Du har fått
dansa. Du har fått dela din glädje och din sorg med människor du
älskar. Du har fått känna vinden smeka din hud; fått känna solens
värme och vattnets svalka. Du har fått möta Gud. Du har fått ta
del av livet, och fått se dess skönhet. Allt detta har du
upplevt. Allt detta har hänt. Det kan varken jag, eller någon
annan, ta ifrån dig."

Jag satt tyst. Tårarna gled sakta ned för kinden. Jag ville inte
lämna. Jag ville inte gå. Det fanns så mycket kvar att göra. Men
beslutet var inte mitt att ta. Tiden var inne. Jag andades djupt,
och svarade:

"Du har rätt. Det är nog. Mer kan ingen kräva."

<figure style="margin-bottom: 1.5em; margin-top: 2em;"> <img
src="/images/death-and-the-woodcutter.jpg" style="width:100%">
	<figcaption> 

		&rdquo;Döden och skogshuggaren&rdquo; (1859) av
		Jean-François Millet.	

	</figcaption>
</figure>

- - - 
Uppskattar du mina texter? Se till att [prenumenera][sub] för
att få mail om nya inlägg.

[sub]: http://eepurl.com/dKMp0w	"Mailformulär"
