---
layout: post
title: Tre insikter om livet och döden och förhållandet dem emellan
---

# 1 - Att erkänna dödens betydelse är att vörda livet

Det som ger döden dess betydelse, dess tyngd, är livets värde.
Hade livet saknat värde hade döden, som ett slut på livet, saknat
betydelse. Att uppmärksamma och erkänna dödens betydelse och vikt
är därför också att uppmärksamma och erkänna livets värde. Ett
förnekande av dödens betydelse är också ett förnekande av livets
värde. 


# 2 - Döden har två skepnader; avslutets och förnyelsens

Min erfarenhet är att vi oftast förstår och talar om döden som
ett avslut. Det är också i denna skepnad som döden möter oss i
insikten formulerad ovan. I denna skepnad ter sig döden som ett
slut och en brist på liv. Där livet slutar tar döden vid. Och för
varje enskild nu levande varelse kommer döden en dag komma i
just denna skepnad. Vi kommer alla en dag behöva möta döden i
avslutets skepnad och tvingas ta farväl till det liv vi nu känner
och lever. I denna skepnad, avslutets skepnad, är döden svår att
älska och enkel att frukta.

Men döden har även en annan, mycket behagligare, skepnad. Detta
är förnyelsens och livgivandets skepnad. För att nytt liv ska
kunna spira måste det gamla förgås. Höstens död och förmultnande
är en förutsättning för vårens liv och grönska. Att det gamla
livet dör är nödvändigt för att nytt liv ska få utrymme och
näring nog att leva. I denna skepnad ger döden ständigt förnyelse
och nytt liv till världen. I denna skepnad är döden betydligt
enklare att älska.

Det förefaller mig som att det är denna skepnad, förnyelsens och
livgivandets, som är den mer fundamentala av dödens skepnader.
Att det är denna skepnad som uttrycker den djupare sanningen om
dödens, och även tillvarons, beskaffenhet. Ett avslut är döden
endast i ett snävt, enskilt och individuellt perspektiv. I ett
vidare perspektiv är döden aldrig endast ett avslut, utan alltid
också en begynnelse. 


# 3 - För att fullt ut älska livet måste du också älska döden (eller: Livet och Döden är samma person)

Om man möter döden i dess skepnad som förnyare och livgivare blir
det uppenbart hur intimt förknippade livet och döden är. Hade
ingenting dött hade ingenting kunnat leva. Hade ingenting levat
hade ingenting kunnat dö. Livet förutsätter döden. Döden
förutsätter livet. Livet kan endast förstås i relation till
döden. Döden kan endast förstås i relation till livet. Livet och
döden är två sidor av samma mynt. Eller annorlunda uttryckt:
livet och döden är två aspekter av, eller egenskaper hos, samma
person. För att fullt ut älska livet måste man därför även älska,
eller åtminstone acceptera, döden.

Det är svårt att älska en annan människa, en mänsklig
person, om denna människa har egenskaper eller karaktärsdrag du
inte kan acceptera, eller till och med fruktar eller avskyr. På
samma sätt är det svårt att älska den person som är både livet
och döden om du inte älskar, eller åtminstone accepterar, både
dessa egenskaper. En kärlek till livet som inte åtföljs av en
kärlek till eller acceptans av döden är därför en stympad kärlek.
Då livet måste älskas för att på allvar levas, något jag är
övertygad om, gäller även att döden måste älskas eller accepteras
för att livet på allvar ska kunna levas.
