---
layout: post
title: En mer öppen process för politikutveckling
---

I de partipolitiska sammanhang jag befunnit mig i har jag en längre
tid upplevt en brist i hur politik utvecklas. Processen är ofta
alltför intern och i vissa fall har jag även upplevt den som
smått framtvingad. Jag skulle därför vilja se en mer öppen
politikutvecklingsprocess som i högre grad involverar människor
utanför det partipolitiska sammanhanget.

Denna önskan uttrycks även i boken *Digital demokrati? Partierna
i en ny tid* som statsvetarna Ulf Bjereld, Sofie Blombäck, Marie
Demker och Linn Sandberg släppte tidigare i år. Denna bok har
inspirerat några av de tankar som uttrycks nedan. Inte minst
lyfter de crowdsourcing som en problemlösningsmetod som borde
appliceras i högre grad inom politiken, och det har hjälpt mig
att koppla an tidigare tankar till ett mer konkret ramverk. Så
tack för det.


# Fördelar med en mer öppen politikutvecklingsprocess

Som jag ser det har en mer öppen process för politikutveckling
både samhälleliga fördelar och fördelar för de politiska
organisationer som väljer att tillämpa dem.

## Samhälleliga fördelar

De samhälleliga fördelarna är främst två. Den första handlar om
stärkt demokrati. Det är få personer som idag är engagerade i ett
politiskt parti. Genom att involvera fler i partiernas
politikutvecklingsprocess stärks det demokratiska inflytandet
över politiken. Att involvera fler i politikutvekcklingen och
stärka partiernas kontakt med civilsamhället kan potentiellt även
stärka människors förtroende för de politiska partierna och den
demokratiska processen.

Den andra fördelen berör politikens stärkta relevans. Genom att
fler involveras i politikutvecklingen kan förhoppningsvis en
bättre analys av vilka problem som behöver åtgärdas och vilka
lösningar som är efterfrågade göras. På så sätt stärks relevansen
hos den politik som bedrivs och de åtgärder som genomförs får i
högre utsträckning önskad effekt.

## Fördelar för organisationen

Förutom de positiva samhälleliga effekter som nämnts ovan borde
en mer öppen politikutvecklingsprocess även ge fördelar till de
politiska organisationerna. Några möjliga fördelar är:

* Stärkt relevans. De politiska förslag man driver är i högre
  utsträckning förankrade hos väljarna. Förslagen upplevs som mer
  relevanta och är därför troligare att locka röster.
* Ökade kontakter med potentiella väljare. Genom att aktivt
  involvera grupper i vilka det bedöms finnas god potential att
  locka röster kan man få fler positiva kontakter med potentiella
  väljare.
* Fler medlemmar. Genom att aktivt involvera icke-medlemmar i
  politikutvecklingen ges goda tillfällen för att värva nya
  medlemmar.
* Stärkt relation till nyckelpersoner. Nyckelpersoner kan
  exempelvis vara personer som har ett bra kontkatnät eller
  innehar en värdefull maktposition eller plattform för
  opinionsbildning. Stärkt relation till dessa personer kan ge
  möjligheter att åstadkomma förändring eller vinna röster.
* Stärkt förtroende. Genom att ge människor en möjlighet att
  påverka partiets politik och att göra det i en öppen och
  transparens process stärks förtroendet för partiet som
  organisation, partiets politik och partiets företrädare.


# Tillvägagångssätt

Huŕ skulle en mer öppen politikutvecklingsprocess kunna se ut i
praktiken? Nedan följer ett förslag på en sådan process som är
indelad i fyra faser: 1) planering, 2) genomförande, 3)
efterarbete och åtekoppling och 4) utvärdering.

## Planering

Planeringsfasen kan brytas ned i tre steg: 1) identifiera en relevant
frågeställning, 2) identifiera relevanta personer, föreningar,
nätverk etc att involvera i processen och 3) förberedelse av
genomförandet.

Det första som måste göras är att identifiera vad man vill uppnå
och att hitta en relevant frågeställning utifrån det. Darren
Brabham har identifierat fyra olika syften som crowdsourcing, den
metod som här beskrivs är en form av crowdsourcing, kan fylla:
*informationsinsamling*, *konkret problemlösning*, *kreativitet
och utveckling av idéer* och *analys av stora
informationsmängder*. Min bedömning är att det är främst syfte
ett och tre, informationsinsamling och idéutveckling, som är
relevanta för den process som här beskrivs.

En frågeställning som syftar till att samla in information skulle
kunna vara: "vilka är de främsta problemen i Västerås skolor?". En
frågeställning med syfte att utveckla och generera idéer skulle
dels kunna vara någorlunda specifik: "hur bryter vi segregationen
i Västerås skolor?". Det skulle också kunna vara en mer öppen
frågeställning: "hur blir Västerås Sveriges bästa cykelstad?".

Nästa steg är att bestämma vilka frågan ska ställas till. Det kan
handla om lärarfack, lokala avdelningar av naturskyddsföreningen,
en specifik facebookgrupp eller vissa för sammanhanget relevanta
personer. Det finns ett antal olika aspekter att ta ställning
till i detta steg. Vilkas intressen vill vi representera? Vilka
organisationer och personer vill vi bygga en starkare relation
till? Vilka är våra potentiella väljare och medlemmar? Vilka har
bäst insyn i situationen? Med mera.

Till sist behöver det praktiska genomförandet planeras och
förberedas. Det behöver bestämmas om genomförandet ska ske genom
frågor ställda på sociala medier, möten med representanter för
vissa bestämda organisationer, öppna möten, intervjuer med
specifika personer eller på något annat sätt. Hur eventuella
möten ska gå till, vem som ansvarar för vad och hur inputen ska
sammanställas och bearbetas bör också planeras.

## Genomförande

I detta steg ska den planerade processen genomföras och åsikter
och idéer samlas in. Värdet av att aktivt värva medlemmar under
detta skede bör inte underskattas.

## Efterarbete och återkoppling

Efter att åsikter, tankar och idéer har samlats in behöver de
bearbetas. Idéer som inte känns relevanta, effektiva eller som
passar in med partiets värdegrund kan rensas bort. Inspelen kan
även värderas utifrån aspekter som genomförbarhet, kostnad och
huruvida de kan realiseras på kort sikt eller om de kräver ett
långsiktigt arbete. Efterarbetet behöver, såklart, anpassas efter
processens syfte. Är syftet att samla in information blir
efterbehandlingen annorlunda än om syftet är att generera nya och
kreativa idéer.

Efter den input som samlats in har efterarbetets bör en
återkoppling kring resultatet ske till de som varit inblandade i
processen. Detta för att uppmuntra transparens och bygga
förtroende. Det kan även bli en grund för vidare diskussion och
samtal.

## Utvärdering

Efter processen är avslutad bör en utvärdering göras för att
uppmuntra lärande och utveckla tänkandet inför nästa
politikutvecklingsprocess.


# Avslutande ord

Det borde inte främst vara partiernas roll att komma på lösningar
på de olika samhälleliga problem vi står inför. Lösningarna
genereras bättre av andra. Däremot fyller partierna en viktig
roll i att fånga upp andras lösningar, sätta in dem i en större
kontext och att forma genomförbar politik utifrån dem. Den rätt
grova metod jag skissat upp här är ett förslag till hur detta
skulle kunna uppnås. Det är som sagt ett ganska grovt och
outvecklat förslag, men förhoppningen är att det ska fungera som
en utgångspunkt som kan förfinas och uppdateras allt eftersom.
