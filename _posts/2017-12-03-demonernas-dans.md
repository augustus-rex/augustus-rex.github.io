---
layout: post
title: Demonernas dans
---

Igår umgicks jag med demonerna. De bjöd mig upp till dans, och
jag antog erbjudandet. De sjöng till mig om knivens lycka, om den
befriande smärtan, och jag hörsammade. De förde mig in i mitt
mörker, visade mig den best som är fjättrad där inne, och lämnade
rispor på min hud.

Mörkret skrämmer mig, och likaså den best som bor i dess djup.
Men likväl har jag svårt att inte lyssna när jag hör demonerna
locka. För större än skräcken är fascinationen. Större än fasan
är vetgirigheten. Jag vill lära känna mitt mörker. Jag vill
utforska dess vindlande gångar. Jag vill smeka bestens päls och
ta på dess huggtänder. Jag vill ha demonerna som mina vänner. 

För att lära känna mig själv måste jag först lära känna mitt
mörker. Och för att förstå det mörker som bor i andra, måste jag
först förstå det mörker som bor i mig. Murakami har skrivit att
det kanske är "såren som förenar oss." Att "smärta och smärta,
bräcklighet och bräcklighet, det är det som verkligen för oss
samman." Kanske är det så. Kanske är det smärtan, bräckligheten,
mörkret som vi främst söker hos andra. Kanske är det först när
man funnit någon vars mörker motsvarar ens eget som man funnit en
en sann vän. 

Kom mörker! Kom best! Kom demoner! Nu är det min tur att bjuda
upp till dans! Visa mig mörkrets vindlande gångar. Låt mig smeka
bestens päls och ta på dess huggtänder. Gör demonerna till mina
vänner. Ni är alla en del av mig, och utan er kan jag aldrig bli
hel. Godta min invit, fatta min hand, och kom och dansa mig
hel.

---
*Vill du få mail om nya inlägg på bloggen? Då kan du [klicka
här][1].*

[1]: http://eepurl.com/dKMp0w	"Mailformulär"
