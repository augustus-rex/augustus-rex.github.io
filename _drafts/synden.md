---
layout: post
title: Synd, nåd och förlåtelse
---

Alla bär vi på ett ansvar. Ett ansvar för oss själva, ett ansvar
för varandra och ett ansvar för skapelsen. Exakt vart ansvaret
kommer ifrån, eller hur omfattande det är, vet jag inte. Men att
det finns där, i någon mån, är jag övertygad om.

Detta ansvar tar sig uttryck på olika sätt. Ett sådant uttryck är
de mänskliga rättigheterna. En rättighet är blott tomma ord om
den inte motsvaras av ett ansvar. Om jag har rättigheten att GÖRA
NÅGOT, har andra ett ansvar för att INTE HINDRA MIG.

Ett annat uttryck för detta ansvar är synden. Vi misslyckas
ständigt med att leva upp till det ansvar som är oss givet, och
däri ligger synden.

I nya testamentet är det ord som används för synd grekiskans
"XXX". Det betyder att missa målet, liksom en bågman missar
piltavlan. I det gamla testamente är det istället det hebreiska
ordet "XXX" som används, vilket har en liknande innebörd. Att
synda är att missa målet. Det är att misslyckas med att göra det
rätta, att brista i vårt ansvar. 

Det svenska ordet "synd" har ett annat ursprung. Det härstammar
ur tyskans "sünde" viket betyder sund (som i substantivet "ett
sund", inte adjektivet "en sund person"). Ett sund är en
avskiljare, något som skiljer en landmassa från en annan. Likaså
är synden en avskiljare, något som skiljer en människa från Gud.

Gud kan vara många olika saker och förstås på många olika sätt.
Ett sätt att förstå Gud är som Varandet, Godheten och Livet
självt. Exempelvis benämner Dionysios Areopagiten (som jag skrivit
om i ett [tidigare inlägg]) Gud som "the Life of the living",
"the being of beings" och "the inexpressible Good".

Att närma sig Gud är alltså att närma sig källan till allt liv,
allt varande och all godhet. Det är denna källa som synden
avskiljer oss ifrån. Vill vi det goda (vilket vi, i regel, vill),
strävar vi efter att främja liv och växt (vilket vi, i regel,
gör), är det Gud vi siktar mot. Gud är måltavlan som vi i synden
missar.

Men att sikta rätt är ingen enkel sak. Jesus säger: "Var
fullkomlig såsom din fader i himlen är fullkomlig" (KÄLLA). Det
är mot fullkomligheten vi ska sträva, men vi är inte fullkomliga
varelser. Vi är fallna och missar ständigt målet -- syndar
ständigt -- på ett eller annat sätt. Vi envisas med att göra det
vi vet är fel. Vi avstår från att göra det vi vet är rätt. Och vi
misslyckas med att göra det rätta till och med när vi försöker.


## Nåd och förlåtelse

Då vi alla syndar är vi alla i behov av nåden och förlåtelsen.
Att leva är, till viss del, att misslyckas. Och att misslyckas är
tungt. 

I somras pratade jag med en vän som mådde dåligt. Hen hade haft
en särskilt tung natt och morgonen efter talades vi vid. När jag
frågade henom vad det var som kändes så tungt kunde hen inte
svara. Min väns ångest var som ett kaosartat formlöst mörker,
omöjligt att få grepp om -- och därför även omöjligt att bekämpa.
Så jag pressade min vän på frågan i hopp om att göra mörkret mer
konkret och hanterbart. Istället kom ångesten tillbaka, och min
vän var tvungen att springa till toaletten och spy.

Jag hade misslyckats. Jag hade försökt hjälpa min vän när hen
mådde dåligt, men istället fått henom att må ännu sämre. Det
kändes tungt. Jag var inte fullkomlig nog för att vara det stöd
min vän behövde.

När en har ansträngt sig för att göra det en tror är rätt, och
istället bara förvärrat situationen, är det lätt hänt att vilja
ge upp och avsäga sig sitt ansvar. Men det är -- åtminstone i
de flesta fall -- fel sak att göra. En av Jordan B. Petersons tolv
livsregler lyder: "Do what is meaningful, not what is expedient."
Att ge upp och avsäga sig sitt ansvar är ofta "expedient",
egennyttigt eller enkelt. Men det är sällan det meningsfulla --
eller det rätta.

I sådana stunder kan nåden och förlåtelsen vara till hjälp. Nåden
och förlåtelsen som en förvissning om att det är okej att
misslyckas, att inte vara fullkomlig. Om ingen förlåtelse finns
att få kan ansvaret -- och de misslyckanden som ofta följer i
dess spår -- väga för tungt.

Alternativet till förlåtelsen är domen. Att misslyckas när ingen
förlåtelse finns att få är att vara dömd -- och vem orkar axla
sitt ansvar, sitt kors, om allt som väntar en är domen?
Förlåtelsen ger oss kraft nog att axla det ansvar som är oss
givet, och att återställa oss och få oss på fötter igen efter
vi har fallit.


## Den kollektiva synden

En traditionell tanke inom kristendomen är att vi som människor
föds syndiga. Vi har alla del av den ursprungliga synden i Eden
när Adam och Eva åt av äpplet. Detta kan synas orättvist. Hur kan
vi belastas för något vi inte själva har gjort? 

Vi bebor alla system som är syndiga i sin natur. System som vi
inte har något annat var än att spela med i, mer eller mindre
motsträvigt. Ett exempel på detta syns i klimatfrågan. Det
samhällsystem vi bebor är på många sätt i grunden ohållbart.
Systemet leder till att vi misslyckas att ta hand om vår planet,
att ta hand om skapelsen, på ett vettigt sätt -- och därför
misslyckas med att leva upp till vårt ansvar för densamma.

Den pågående klimatkrisen är på många sätt en kollektiv synd. En
synd vi alla deltar i. Genom det enkla faktum att du fötts och
finns till deltar du i de samhällsstrukturer som förtrycker
skapelsen. 
